# Fulltime Web App Studio <br><small>Studiewijzer, Lente 2020</small>

> "This course picks up where Harvard College’s CS50 leaves off, diving more deeply into the design and implementation of web apps with Python, JavaScript, and SQL using frameworks like Flask, Django, and Bootstrap. Topics include database design, scalability, security, and user experience. Through hands-on projects, students learn to write and use APIs, create interactive UIs, and leverage cloud services like GitHub and Heroku. By semester’s end, students emerge with knowledge and experience in principles, languages, and tools that empower them to design and deploy applications on the Internet." --- CSCI S-33a at Harvard.


## Voorkennis

Programmeren 1 en Programmeren 2 moet je helemaal gehaald hebben vóór je deze cursus start.


## Docenten en contact

Je docenten zijn Martijn Stegeman (coördinator), Marijn Jansen, Sam Verhezen, Emma Hokken, Quinten van der Post en Lotte Heek.

- Voor vragen over de stof, hulp met programmeren, technische ondersteuning, plaats je zoveel mogelijk een vraag op [Ed](https://us.edstem.org/courses/365)
- Als je niet weet hoe je een vraag moet stellen of je weet niet hoe je moet beginnen met iets, maak dan een afspraak voor video-assistentie via [Calendly](http://calendly.com/app-studio/assistentie).
- Voor vragen over regeltjes, het maken van persoonlijke afspraken en het op de hoogte houden van de docenten over het later inleveren stuur je een mail naar <help@mprog.nl>.


## Verwachtingen

Om de cursus tot een goed einde te brengen, verwachten we dat je:

1. vijf goedwerkende websites volgens onze beschrijving implementeert en inlevert,
1. de websites verbetert op basis van gevraagde en ongevraagde feedback,
1. actief deelneemt aan de werkgroepen,
1. regelmatig vragen stelt aan de assistenten en docenten,
1. vragen beantwoordt van andere studenten,
1. actief deelneemt aan onderlinge code reviews.


## Werkgroepen

Werkgroepen zijn bijeenkomsten van zo'n 30--60 minuten met je mentor. In de werkgroepen krijg je de kans om samen de voortgang te bespreken, tips uit te wisselen over het aanpakken van problemen en om je medestudenten en mentor beter te leren kennen. Aanwezigheid is verplicht.

| Werkgroep | Mentor  | 1e            | 2e              | Link                                         |
| --------- | ------- | ------------- | --------------- | -------------------------------------------- |
| A         | Lotte   | dinsdag 10:00 | vrijdag 10:00   | [Zoom](https://us04web.zoom.us/j/5716301440) |
| B         | Sam     | dinsdag 10:00 | donderdag 11:00 | [Zoom](https://us04web.zoom.us/j/8823003923) |
| C         | Quinten | dinsdag 10:00 | donderdag 10:00 | [Zoom](https://us04web.zoom.us/j/8941549653) |
| D         | Emma    | maandag 10:00 | donderdag 10:00 | [Zoom](https://us04web.zoom.us/j/2322335446) |
| E         | Marijn  | dinsdag 10:00 | donderdag 10:00 | [Zoom](https://zoom.us/j/2030811065)         |


## Eindcijfer

Let op dat je minimaal aan bovenstaande verwachtingen moet voldoen om een eindcijfer te kunnen halen.

**45%** --- Voor de vier **opdrachten** kun je punten verdienen, tot een maximum van 24 voor de cursus. Je programma's worden kritisch bekeken en op basis hiervan krijg je punten voor de kwaliteit van de inzending. Vóór die tijd heb je uitgebreid feedback gekregen en gevraagd.

**45%** --- Voor het **eindproject** krijg je een cijfer dat wordt opgebouwd uit diverse onderdelen: kwaliteit van de code, van het ontwerp, maar ook hoe systematisch je hebt gewerkt en documentatie hebt bijgehouden. Je moet minimaal een 5,5 halen om het vak af te ronden.

**10%** --- Voor **aantoonbare participatie**, andere studenten helpen (via Ed), vragen stellen (via Ed), code reviews doen en regelmatig contact onderhouden met mentor en assistenten.


## Kalender

Voor de **opdrachten** gelden de volgende deadlines voor het werkend inleveren (volgens de gegeven specificaties). Daarnaast is de portfolio-deadline vermeld voor het inleveren van de verbeterde versies van deze projecten.

| Opdracht  | Duur        | Deadline           |
| --------- | ----------- | ------------------ |
| Homepage  | 3 werkdagen | woensdag 1 april   |
| Blog      | 3 werkdagen | maandag 6 april    |  
| Books     | 6 werkdagen | dinsdag 14 april   |  
| Pizza     | 7 werkdagen | donderdag 23 april |  
| Portfolio | 1 werkdag   | vrijdag 24 april   |  

Deze deadlines zijn **niet hard**, om studenten de gelegenheid te geven tot rust te komen wanneer nodig en rekening te houden met de realiteit van het niet altijd even hard kunnen werken.

Na dit eerste deel is normaal een vakantie ingepland (25 april t/m 5 mei). Je kunt deze gebruiken om wat uit te lopen. De beschikbaarheid van assistentie in die periode is echter niet besproken, dus het is geen "standaard" aanbod, het is echt puur bedoeld om de mentale gezondheid ruimte te geven.

Voor het **eindproject** zijn enkele milestones gespecificeerd. 

| Onderdeel     | Week | Deadline |  
| ------------- | ---: | -------- |  
| Proposal      |    4 | NNB      |  
| Design Doc    |    5 | NNB      |  
| Alpha Version |    6 | NNB      |  
| Beta Version  |    7 | NNB      |  

In de **laatste week** (25 mei) ga je je eindproject afronden middels een aantal verschillende stappen. Deze deadlines kunnen niet verder worden opgerekt, ook niet in geval van ziekte of overmacht. Dit zodat het vak vóór juni helemaal afgerond is, inclusief eindbeoordeling.

| Onderdeel        | Deadline |  
| ---------------- | -------- |  
| Final Product    | NNB      |  
| Code reviews     | NNB      |  
| Screencast       | NNB      |  
| Eindpresentaties | NNB      |  


## Becijfering van projecten 0--3

Om punten te krijgen voor elk project moet je na afronding de code committen en pushen naar GitHub, en de opdracht laten aftekenen. Aftekenen betekent dat de code daarna in principe klaar is voor beoordeling. Het aftekenen is ook een logisch moment om feedback te vragen aan de assistent, hoewel dit ook op andere momenten kan.

Je moet vóór de definitieve beoordeling nog een code review doen met een medestudent, waarbij je elkaar advies en feedback geeft op het project, en dan met name de code zelf. Hiervoor wordt een systeem aangeboden. De samenvatting van de feedback die je *krijgt* en wat je er mee *doet* moet je zelf noteren en in de repository achterlaten in een bestand genaamd `REVIEW.md`.

De eindbeoordeling zal plaatsvinden na de laatste deadline van de projecten. Hiervoor wordt een speciale "portfolio"-deadline aangewezen (zie boven, en ook deze deadline is niet hard). Elk project krijgt een score op basis van het volgende schema:

| ptn | omschrijving                                                                      |  
| :-: | --------------------------------------------------------------------------------- |  
|  6  | Exceptioneel in **gebruik**, **layout** en **code**. Iets extra's wordt verwacht. |  
|  5  | Uitstekende kwaliteit van gebruik, layout en code.                                |  
|  4  | Degelijke kwaliteit, met redelijk wat ruimte voor verbetering.                    |  
|  3  | Voldoende kwaliteit, maar erg veel ruimte voor verbetering.                       |  
|  2  | De applicatie werkt maar is van onvoldoende kwaliteit.                            |  
|  1  | Er is duidelijk aandacht besteed aan het project, maar het werkt niet echt.       |  
|  0  | Niet ingestuurd of echt incompleet.                                               |  

In alle gevallen is er ruimte voor kleine fouten en vergissingen. Alle projecten van 0--3 wegen even zwaar in het eindcijfer.


## Becijfering van het eindproject

Je project moet uiteindelijk op GitHub staan, met in de repository de code voor het project en de bijbehorende documentatie. Het project moet voldoen aan minimumeisen zoals gesteld in de instructies aldaar, en moet een zodanige hoeveelheid code en documentatie bevatten dat beoordeling goed mogelijk is (naar oordeel van de docent).

Het cijfer voor dit project zal worden bepaald met behulp van de volgende criteria, die allemaal ongeveer even zwaar tellen. Daarbij is het mogelijk voor elke student om zelf extra nadruk te leggen op bepaalde aspecten. Hiervan worden hieronder steeds voorbeelden gegeven.

*Code* --- In hoeverre is de code zorgvuldig ontworpen en leesbaar? We kijken naar codekwaliteit en database-ontwerp. Te denken valt aan commentaar en naamgeving, organisatie van de code in classes en files, en voor de database duplicatie en de mate waarin zoekopdrachten efficiënt kunnen worden uitgevoerd.

*Interactieontwerp* --- In hoeverre is het product goed bruikbaar voor "anderen"? Er wordt gekeken naar een coherente uitwerking van een idee, maar vooral naar de wijze waarop de website een goede ervaring geeft voor nieuwe en bestaande gebruikers. Te denken valt aan eenvoudig kunnen "ontdekken" van functionaliteit, layout die eenvoudige bediening mogelijk maakt, goede bruikbaarheid voor mensen met een fysieke beperking.

*Repository* --- In hoeverre is de repository compleet en netjes? We kijken naar het gebruik van de repository én van GitHub zoals dit bedoeld is. Te denken valt aan de indeling van de repository, de vindbaarheid van documentatie en onderdelen van de code, maar ook naar de regelmaat van committen en pushen, en het netjes afvinken van "issues" op GitHub. Een groot probleem is het "opnieuw beginnen" van een repository. Dit moet te allen tijde worden voorkomen.

*Projectdocumentatie* --- In hoeverre is het project goed gedocumenteerd? We kijken naar de algemene beschrijving van het project in de `README.md`, de screencast, de technische beschrijving in `DESIGN.md` en de beschrijving van de voortgang in `PROCESS.md`. Te denken valt aan duidelijk geschreven teksten en nette diagrammen, expliciete links naar belangrijke onderdelen van de code en het up-to-date zijn met het daadwerkelijke eindproduct.

> **Let op!** Het is jouw taak om in een file `ASSESSMENT.md` op bovenstaande punten aan te geven waar je extra aandacht aan hebt besteed en hoe je dat gedaan hebt. Dat betekent niet dat je helemaal geen aandacht hoeft te besteden aan punten die je niet noemt, maar het betekent wel dat we het zullen waarderen als je een duidelijke visie hebt op je uitwerking. Gezien het formaat van het project is het voor de beoordelaar niet mogelijk om jouw intenties te achterhalen als je ze niet vermeldt. Het project kan dus niet worden beoordeeld als dit korte verslag niet aanwezig is.

Op elk van de criteria kun je 1 tot 5 punten verdienen:

5. Uitstekend: vrijwel geen ruimte voor verbetering
4. Zeer goed: aantal kleine dingen te verbeteren
3. Goed: nog belangrijke dingen te verbeteren
2. Redelijk: nog erg veel ruimte voor verbetering
1. Niet goed
{: start="5" reversed="reversed"}


## Samenwerken

Al het werk dat je doet om aan bovenstaande verwachtingen te voldoen moet je eigen werk zijn.

- Je mag code van andere studenten lezen om aan de eisen van een code review te voldoen, maar niet vóór de deadline van het betreffende project en het officieel aftekenen van je inzending.

- Ideeën en technieken die je kent uit de reviews van andermans code en uit de feedback die je krijgt van anderen mag je gerust gebruiken, als je maar duidelijk de ideeën toeschrijft via comments in je code.

- Je mag ideeën voor projecten, inclusief designs, bespreken met anderen, om feedback te verkrijgen en te geven, maar je mag geen *code* delen met anderen.

In andere woorden: je mag met je medestudenten (en anderen) communiceren in het Nederlands of Engels over je werk in deze cursus, maar niet in de vorm van meer dan een paar regels Python, JavaScript, HTML en dergelijke talen. Als je twijfelt of je manier van werken in deze correct is, neem gerust contact op met de hoofddocenten.


### Citeren en hulpbronnen

Je mag gerust op het web zoeken naar uitleg die verder gaat dan de colleges en andere materialen die in de cursus bijgeleverd zijn, en je mag op zoek naar oplossingen voor technische problemen waar je tegenaan loopt, maar je mag zeker geen oplossingen voor deelproblemen van de opdrachten overnemen om aan de eisen te voldoen. Daarnaast moet je bij het geheel of gedeeltelijk overnemen van codefragmenten of werken via tutorials en dergelijke altijd een precieze bronvermelding doen.


### Officiële regels

Wat betreft fraude en plagiaat volgen we in deze cursus de richtlijnen van de Universiteit van Amsterdam en de werkwijze van de bachelor Informatica. De richtlijnen kun je [hier vinden].

[hier vinden]: http://student.uva.nl/az/a-z-lijst/a-z-lijst/content/folder/fraude-plagiaat-en-bronvermelding/plagiaat-en-fraude.html


## Herkansen

Het vak bestaat uit een hoeveelheid projecten die binnen de gestelde tijd afgemaakt moeten worden. Red je het niet binnen de tijd, dan kun je doorgaans het vak afmaken in een later semester. De projecten worden echter niet *standaard* overgezet. Je moet altijd zelf contact opnemen vóór de start van een nieuwe editie van het vak om afspraken te maken over het meenemen van de oude opdrachten en het verder afmaken van de resterende.


## Dankbetuiging/Acknowledgements

Some of the materials in this course have been based on other courses that were generously published under a creative commons license. Many thanks to:

- Brian Yu and David Malan, [CSCI S-33a at Harvard](https://cs50.harvard.edu/extension/web/2019/spring/syllabus/), published 2019 under a Creative Commons Attribution-Noncommercial-Share Alike 3.0 Unported license.

- David Malan, [CS164 at Harvard](http://cs164.tv/2012/spring/), published 2012 under a Creative Commons Attribution-Noncommercial-Share Alike 3.0 Unported license.
