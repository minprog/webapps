# Fulltime Web App Studio <br><small>en Programmeerproject</small>

## Studiewijzer, herfst 2019

> "This course picks up where Harvard College’s CS50 leaves off, diving more deeply into the design and implementation of web apps with Python, JavaScript, and SQL using frameworks like Flask, Django, and Bootstrap. Topics include database design, scalability, security, and user experience. Through hands-on projects, students learn to write and use APIs, create interactive UIs, and leverage cloud services like GitHub and Heroku. By semester’s end, students emerge with knowledge and experience in principles, languages, and tools that empower them to design and deploy applications on the Internet." --- CSCI S-33a at Harvard.


## Docenten

Je docenten zijn Martijn Stegeman (coördinator), Simon Pauw, en Wouter Vrielink. Assistenten zijn Marijn Jansen, Natasja Wezel, Quinten van der Post, Sam Verhezen, Rebecca Davidsson, Miguel Pieters, Jasper den Duijf, Emma Hokken, Lotte Heek, Julia Anten en Kiki van Rongen.


## Voorkennis

Programmeren 1 en Programmeren 2 moet je helemaal gehaald hebben vóór je deze cursus start.


## Verwachtingen

Om de cursus tot een goed einde te brengen, verwachten we dat je:

1. vier (drie) goedwerkende websites volgens onze beschrijving implementeert en inlevert,
1. de vier (drie) websites verbetert op basis van gevraagde en ongevraagde feedback,
1. actief deelneemt aan de werkgroepen,
1. regelmatig vragen stelt aan de assistenten en docenten,
1. actief deelneemt aan onderlinge code reviews,
1. een interessant en voor jou leerzaam eindproject implementeert en inlevert,
1. flink werk steekt in de vier milestones voor je eindproject, en
1. de eindpresentaties bijwoont op donderdag 19 december.


## Eindcijfer

Let op dat je aan bovenstaande verwachtingen moet voldoen om een eindcijfer te kunnen halen. Dit cijfer wordt als volgt samengesteld:

1. (50%) Voor de **opdrachten** kun je punten verdienen, tot een maximum van 15 voor de cursus. Je programma's worden kritisch bekeken en op basis hiervan krijg je punten voor de kwaliteit van de inzending. Vóór die tijd heb je uitgebreid feedback gekregen en gevraagd.

1. (50%) Voor het **eindproject** krijg je een cijfer dat wordt opgebouwd uit diverse onderdelen: kwaliteit van de code, van het ontwerp, maar ook hoe systematisch je hebt gewerkt en documentatie bijgehouden. Je moet minimaal een 5,5 halen om het vak af te ronden.


## Kalender

Voor de **opdrachten** gelden de volgende deadlines voor het werkend inleveren (volgens de gegeven specificaties). Daarnaast is de portfolio-deadline vermeld voor het inleveren van de verbeterde versies van deze projecten.

| Opdracht              | Week | Deadline              |  
| --------------------- | ---: | --------------------- |  
| Project 0             |    1 | vrijdag  1 november   |  
| Project 1             |    2 | woensdag 13 november  |  
| Project 2 (optioneel) |    3 | woensdag 27 november  |  
| Project 3             |    5 | woensdag 27 november  |  
| Portfolio             |    5 | donderdag 28 november |  

Voor het **eindproject** zijn enkele milestones gespecificeerd. 

| Onderdeel     | Week | Deadline               |
| ------------- | ---: | ---------------------- |
| Proposal      |    4 |    vrijdag 22 november |
| Design Doc    |    5 |    vrijdag 29 november |
| Alpha Version |    6 |  donderdag  5 december |
| Beta Version  |    7 |  donderdag 12 december |

In de **laatste week** ga je je eindproject afronden middels een aantal verschillende stappen. Deze deadlines kunnen niet verder worden opgerekt, ook niet in geval van ziekte of overmacht. Dit zodat het vak vóór de vakantie helemaal afgerond is, inclusief eindbeoordeling.

| Onderdeel        | Deadline              |
| ---------------- | --------------------- |
| Final Product    |   maandag 16 december |
| Code reviews     |   dinsdag 17 december |
| Screencast       |  woensdag 18 december |
| Eindpresentaties | donderdag 19 december |


## Grading for Projects 0--3

Om punten te krijgen voor elk project moet je na afronding de code committen en pushen naar GitHub, en de opdracht laten aftekenen. Aftekenen betekent dat de code daarna in principe klaar is voor beoordeling. Het aftekenen is ook een logisch moment om feedback te vragen aan de assistent, hoewel dit ook op andere momenten kan.

Je moet vóór de definitieve beoordeling nog een code review doen met een medestudent, waarbij je elkaar advies en feedback geeft op het project, en dan met name de code zelf. Hiervoor wordt een dag aangewezen. De samenvatting van de feedback die je *krijgt* moet je zelf noteren en in de repository achterlaten in een bestand genaamd `REVIEW.md`.

De eindbeoordeling zal plaatsvinden na de laatste deadline van de projecten. Hiervoor wordt een speciale "portfolio"-deadline aangewezen (zie boven). Elk project krijgt een score op basis van het volgende schema:

| ptn | omschrijving                                                                         |  
| --: | ------------------------------------------------------------------------------------ |  
|   5 | Exceptioneel in gebruik, layout en code. Iets extra's wordt verwacht.                |  
|   4 | Solide kwaliteit van gebruik, layout en code. Misschien een vergissing her en der.   |  
|   3 | Redelijke kwaliteit, maar aardig wat ruimte voor verbetering.                        |  
|   2 | De applicatie werkt maar is van onvoldoende kwaliteit.                               |  
|   1 | Er is duidelijk aandacht besteed aan het project, maar het werkt niet echt.          |  
|   0 | Niet ingestuurd of echt incompleet.                                                  |  

All projects have equal weight in the final grade.


## Becijfering van het eindproject

Je project moet uiteindelijk op GitHub staan, met in de repository de code voor het project en de bijbehorende documentatie. Het project moet voldoen aan minimumeisen zoals gesteld, en moet een zodanige hoeveelheid code en documentatie bevatten dat beoordeling goed mogelijk is (naar oordeel van de docent).

Het cijfer voor dit project zal worden bepaald met behulp van de volgende criteria, die allemaal ongeveer even zwaar tellen:

*Code* --- In hoeverre is de code zorgvuldig ontworpen en leesbaar? Codekwaliteit zal beoordeeld worden met een rubric, database-ontwerp zal worden beoordeeld op onder andere duplicatie en de mate waarin zoekopdrachten efficiënt kunnen worden uitgevoerd. Te denken valt aan documentatie in de vorm van commentaar en naamgeving, organisatie van de code in classes en files, eenvoud van de database.

*Interactieontwerp* --- In hoeverre is het product goed bruikbaar voor "anderen"? Er wordt gekeken naar een coherente uitwerking van een idee, maar vooral naar de wijze waarop de website een goede ervaring geeft voor nieuwe en bestaande gebruikers. Te denken valt aan eenvoudig kunnen "ontdekken" van functionaliteit, layout die eenvoudige bediening mogelijk maakt, goede bruikbaarheid voor mensen met een fysieke beperking.

*Repository* --- In hoeverre is de repository compleet en netjes? We kijken naar het gebruik van de repository én van GitHub zoals dit bedoeld is. Te denken valt aan de indeling van de repository, de vindbaarheid van documentatie en onderdelen van de code, maar ook naar de regelmaat van committen en pushen, en het netjes afvinken van "issues" op GitHub. Een groot probleem is het "opnieuw beginnen" van een repository. Dit moet te allen tijde worden voorkomen.

*Documentatie* --- In hoeverre is het project goed gedocumenteerd? We kijken naar de algemene beschrijving van het project in de `README.md`, de technische beschrijving in `DESIGN.md` en de beschrijving van de voortgang in `PROCESS.md`. Te denken valt aan duidelijk geschreven teksten en nette diagrammen, expliciete links naar belangrijke onderdelen van de code en het up-to-date zijn met het daadwerkelijke eindproduct.

> **Let op!** Het is jouw taak om in een file `ASSESSMENT.md` op bovenstaande punten aan te geven waar je extra aandacht aan hebt besteed en hoe je dat gedaan hebt. Dat betekent niet dat je helemaal geen aandacht hoeft te besteden aan punten die je niet noemt, maar het betekent wel dat we het zullen waarderen als je een duidelijke visie hebt op je uitwerking. Gezien het formaat van het project is het voor de beoordelaar niet mogelijk om jouw intenties te achterhalen als je ze niet vermeldt. Het project kan dus niet worden beoordeeld als dit korte verslag niet aanwezig is.

Op elk van de criteria kun je 1 tot 5 punten verdienen:

1. Niet goed
2. Redelijk: veel ruimte voor verbetering
3. Goed: wat ruimte voor verbetering
4. Zeer goed: beperkt ruimte voor verbetering
5. Uitstekend: vrijwel geen ruimte voor verbetering

Het scoren van slechts 1 punt op een criterium, of het niet voldoen aan de verwachtingen die hierboven zijn opgesomd, of het niet voldoen aan de praktische eisen voor inleveren, zullen resulteren in het geven van een "NAV" (niet aan de verwachtingen voldaan) voor het vak. Het is dus belangrijker om aandacht te besteden aan alle aspecten van je project, dan dat je applicatie perfect werkt!


## Deadlines en verlate deadlines

Omdat we nog aan het afstemmen zijn hoe de werkdruk valt, gelden de volgende deadlines:

- de laatste deadline voor het committen en pushen van de definitieve (zo goed mogelijk werkende) versie van je eindproject naar GitHub is 16 december 2019, uiterlijk om 17:59

- alle andere projecten moeten minimaal 8 werkdagen vóór bovenstaande deadline volledig werkend zijn ingeleverd via een commit en push naar GitHub


## Samenwerken

Alle werk dat je doet om aan bovenstaande verwachtingen te voldoen moet je eigen werk zijn.

- Je mag code van andere studenten lezen om aan de eisen van een code review te voldoen, maar niet vóór de deadline van het betreffende project en het officieel aftekenen van je inzending.

- Ideeën en technieken die je kent uit de reviews van andermans' code en uit de feedback die je krijgt van anderen mag je gerust gebruiken, als je maar duidelijk de ideeën toeschrijft via comments in je code.

- Je mag ideeën voor projecten, inclusief designs, bespreken met anderen, om feedback te verkrijgen en te geven, maar je mag geen *code* delen met anderen.

In andere woorden: je mag met je medestudenten (en anderen) communiceren in het Nederlands of Engels over je werk in deze cursus, maar niet in de vorm van Python, JavaScript, HTML en dergelijke talen. Als je twijfelt of je manier van werken in deze correct is, neem gerust contact op met de hoofddocenten.


### Citeren en hulpbronnen

Je mag gerust op het web zoeken naar uitleg die verder gaat dan de colleges en andere materialen die in de cursus bijgeleverd zijn, en je mag op zoek naar oplossingen voor technische problemen waar je tegenaan loopt, maar je mag zeker geen oplossingen voor deelproblemen van de opdrachten overnemen om aan de eisen te voldoen. Daarnaast moet je bij het geheel of gedeeltelijk overnemen van codefragmenten of werken via tutorials en dergelijke altijd een precieze bronvermelding doen.


### Officiële regels

Wat betreft fraude en plagiaat volgen we in deze cursus de richtlijnen van de Universiteit van Amsterdam en de werkwijze van de bachelor Informatica. De richtlijnen kun je [hier vinden].

[hier vinden]: http://student.uva.nl/az/a-z-lijst/a-z-lijst/content/folder/fraude-plagiaat-en-bronvermelding/plagiaat-en-fraude.html


## Herkansen

Het vak bestaat uit een hoeveelheid projecten die binnen de gestelde tijd afgemaakt moeten worden. Red je het niet binnen de tijd, dan kun je doorgaans het vak afmaken in een later semester. De projecten worden echter niet *standaard* overgezet. Je moet altijd zelf contact opnemen vóór de start van een nieuwe editie van het vak om afspraken te maken over het meenemen van de oude opdrachten en het verder afmaken van de resterende.


## Dankbetuiging/Acknowledgements

Some of the materials in this course have been based on other courses that were generously published under a creative commons license. Many thanks to:

- Brian Yu and David Malan, [CSCI S-33a at Harvard](https://cs50.harvard.edu/extension/web/2019/spring/syllabus/), published 2019 under a Creative Commons Attribution-Noncommercial-Share Alike 3.0 Unported license.

- David Malan, [CS164 at Harvard](http://cs164.tv/2012/spring/), published 2012 under a Creative Commons Attribution-Noncommercial-Share Alike 3.0 Unported license.
